---
tags: [salamander,Diane,Medici]
---


Het kasteel van Chambord is ontstaan in opdracht van Koning Frans I en ontworpen door Leonardo da Vinci. Het is het grootste en meest statige kasteel van de Loire. Het kasteel staat symbool voor de Franse renaissance en de macht van een staatshoofd met een passie voor kunst en letteren.
[[Chambord-Renaissance-architectuur]]

## Koninklijke pied-à-terre

Bij zijn terugkomst van de overwinning op de Slag bij Marignano in 1515 besloot Koning Frans I om Chambord te bouwen. Niet om er zomaar te wonen, maar als een symbool voor zijn macht vastgelegd in steen. Hij zou er echter maar 50 dagen verblijven! Het kasteel is in 1981 geklasseerd als Unesco-werelderfgoed en heeft door de eeuwen heen als thuisbasis gediend voor talloze gasten. Er hebben gedenkwaardige feesten en jachtpartijen plaatsgevonden, zo ook die van Lodewijk XIV die de laatste hand legde aan de constructiewerken van het kasteel.

## Revolutionaire trap

![wenteltrap_Chambord.](wenteltrap_Chambord.jpg)

© DnC / Sophie Lloyd  —  De dubbele wenteltrap in het kasteel van Chambord.

De beroemde dubbele wenteltrap is het hoogtepunt van je bezoek. In het midden van het kasteel loop je tegen de trappen aan, een revolutionair design en bouwkundig meesterwerk dat bedacht is door Leonardo da Vinci. De vindingrijke wenteltrap die bestaat uit twee trappen doet meerdere verdiepingen aan en heeft de vorm van een kasteeltoren. Je kunt langs beide kanten omhoog lopen, zonder dat je de mensen op de andere trap hoeft tegen te komen – dat is nog eens jezelf vermaken!

## 60 kamers om te bezoeken

426 kamers, 83 trappen, 282 schoorstenen... het Château de Chambord en zijn grandioze architectuur doet niet onder voor het kasteel van Versailles. Je kunt 60 kamers bezoeken en een collectie van 4.500 kunstobjecten in de briljant gemeubileerde appartementen bewonderen.

## Salamanders aan het plafond

![De salamander, het symbool van Frans I, is op veel plekken te zien in het kasteel van Chambord.](salamander_chambord.jpg)

© Guillaume Perrin  —  De salamander, het symbool van Frans I, is op veel plekken te zien in het kasteel van Chambord.

De salamander, een kleine amfibie die zowel in het water als op het droge leeft, staat in Chambord ruim 300 keer afgebeeld op de plafonds en muren. Het kleine beestje was het embleem van Frans I, met een kroon en het motto “Ik voed me met het goede vuur, ik doof het slechte”. Het volksgeloof luidt dat salamanders bestand zouden zijn tegen vuur.

## Franse tuinen

In de lente van 2017 zijn de tuinen van Chambord gerenoveerd. 600 bomen, 800 struiken, 200 rozenstruiken en 15.250 planten vormen de omkadering en er is voor maar liefst 18.874 m2 opnieuw aan grasperken geplant. Aan dit bliksemsnelle tuinieren is wel een 16-jarige studie vooraf gegaan. Het idee erachter: de tuinen renoveren zodat ze bijna identiek zouden worden als de tuinen in de tijd van Lodewijk XIV. Ze zijn magnifique!

> Een park zo groot als Parijs

![Het park van het kasteel strekt zich uit over 5000 hectare.](park_chambord.jpg)


© Léonard de Serres  —  Het park van het kasteel strekt zich uit over 5000 hectare.

Wist je dit? Het park van het kasteel van Chambord is net zo groot als de binnenstad van Parijs. Het is daarmee het grootste omsloten park in Europa: 5.400 hectare omringd door 32 kilometer aan muren. De flora en fauna is hier uitzonderlijk en er zijn verschillende manieren om de tuinen te ontdekken – te paard, op de fiets, te voet, met een huifkar of in een 4x4. Met mooi weer kan je meer dan 20 kilometer aan paden volgen en de betoverde bossen ontdekken.

## Chambord in 3D

Een renaissance kasteel én koploper in technologie: ontdek Chambord in virtual reality en in 3D via Histopad, een interactieve tablet met toelichting in 12 talen. Ben je klaar voor een spectaculaire ervaring?

## Het genie Leonardo da Vinci

![](wenteltrap_Leonardo.jpg)

© DnC / Sophie Lloyd  —  De wenteltrap in het kasteel is geïnspireerd op het werk van Leonardo da Vinci.

De naam van de architect die verantwoordelijk was voor het Kasteel van Chambord is niet officieel vastgelegd in de geschiedenis, maar de invloed van Leonardo da Vinci – die Frans I had uitnodigd om in Frankrijk te verblijven als “eerste schilder, architectuur en ingenieur van de koning” – valt niet te betwisten. Het centrale trappenhuis, het innovatieve ventilatiestelsel en toiletsysteem dragen zijn stempel.

## Slapen in het kasteel... bijna dan

Het 4-sterrenhotel Relais de Chambord dat in maart 2018 opende ligt op slechts 50 meter van het kasteel. Na drie jaar renoveren biedt het voormalige hotel Saint-Michel een totaal nieuwe look en 55 kamers en suites, door architect Jean-Michel Wilmotte voorzien van een heel nieuw design.

#### Terras met 360° uitzicht

![De lantaarntoren, de hoogste toren van het kasteel.](lantaarntoren_chambord.jpg)

© Léonard de Serres  —  De lantaarntoren, de hoogste toren van het kasteel.

“Een vrouw met haar haren in de lucht geblazen door de wind”, dat is hoe poëet Chateaubriand het kasteel van Chambord met zijn terrassen omschreef. De overdaad aan torens, dakramen en schoorstenen vormen een contrast met de eenvoud van de facades. Vanaf boven gezien, waar de lantaarntoren bijna lijkt te zweven, vormt het uitzicht op het park en de tuinen een perfect panorama.
---
tags: [Anna,Karel VIII]
---
Het Kasteel van Amboise torent hoog boven de stad uit en is gebouwd op een rots die al eeuwenlang wordt gezien als het ideale uitkijkpunt over de loop van de Loire. 

### Fulco III van Anjou
Zijn geschiedenis begint in de elfde eeuw, toen graaf  Fulco III van Anjou begon met de bouw van een stenen vesting. Zijn vesting werd door de eeuwen heen verstevigd en uitgebreid tot het in 1434 in handen kwam van koning  Karel VII van Frankrijk. 

### Karel VII
Hij nam het over van de vorige eigenaar,  Lodewijk van Amboise, die in 1431 werd gearresteerd vanwege samenzwering tegen de koning. Jarenlang was het kasteel eigendom van de koningen van Frankrijk, die het kasteel veelvuldig als residentie voor zichzelf of hun gezinsleden gebruikten. Zo liet  Lodewijk XI zijn vrouw  Charlotte van Savoye en kinderen op het kasteel wonen.
![[Jardin_de_Naples_Château_d'Amboise.jpg]]

*Oostfaçade van het kasteel*

### Karel VIII
Hun zoon  Karel VIII  koos er echter voor zelf op het kasteel te wonen met zijn vrouw  Anna. Van alle vorsten leefden zij het langst op Amboise. Hun emblemen, een zwaard van vuur en een hermelijnenstaart, zijn dan ook in veel kamers van het kasteel te vinden. Ook heeft Karel VIII het een en ander verbouwd aan het kasteel, o.a. de twee bekende Tour des Minimes (de ruitertorens). Deze torens met een diameter van 21 meter zijn bekend vanwege de tredenloze opgang voor ruiters naar het terras 40 meter daarboven. Karel had veel meer plannen voor het kasteel, maar zijn vroege dood op 7 april 1498 weerhield hem daarvan; hij stierf nadat hij zijn hoofd had gestoten tegen een draagbalk boven een kasteeldeur.

### Frans I
Het kasteel beleefde zijn grootste bloeiperiode onder  Frans I, die  Leonardo da Vinci  in 1515 als gast naar Amboise liet komen. Da Vinci woonde tijdens zijn verblijf in het  Clos Lucé, dat via een ondergrondse gang in verbinding staat met het kasteel. Hij overleed, volgens de legende, met zijn hoofd in de armen van Frans I. Zijn stoffelijk overschot ligt in de Chapelle Saint Hubert van het kasteel. In 1560 verliet het Franse hof het kasteel en keerde nooit meer terug.#

### Wisselende eigenaars
Het was een tijdje in bezit van  Gaston van Orléans, de broer van koning  Lodewijk XIII. Na zijn dood kwam het weer in handen van de Kroon, het werd een staatsgevangenis en het kasteel werd cadeau gedaan aan o.a. minister  Nicolas Fouquet. Tijdens de  Franse Revolutie werd het grootste gedeelte van het kasteel verwoest, tegenwoordig is nog maar een klein deel van het oorspronkelijke kasteel te zien. Koning  Lodewijk Filips  begon tijdens zijn regering met de restauratie van het kasteel, maar zag zich gedwongen daarmee te stoppen bij zijn aftreden. Het werd een tijdje staatsbezit, maar werd in 1873 teruggegeven aan de erfgenamen van Lodewijk Filips. Zij deden hun uiterste best om het kasteel te herstellen, maar tijdens de Duitse invasie in 1940 liep het kasteel weer schade op. Tegenwoordig is het kasteel nog altijd eigendom van een afstammeling van Lodewijk Filips.


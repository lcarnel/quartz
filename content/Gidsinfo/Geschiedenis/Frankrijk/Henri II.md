# Henri II

Hendriks moeder Claude van Frankrijk stierf toen hij vijf jaar oud was; een van haar hofdames, **Diane de Poitiers**, bemoeide zich met zijn opvoeding en bleef tot aan zijn dood een rol in zijn leven spelen en zou zelfs zijn maîtresse worden, al was zij 20 jaar ouder dan hij.

Van zijn zevende tot zijn twaalfde jaar zat hij als gijzelaar gevangen in Spanje, nadat zijn vader in 1525 de Slag bij Pavia verloren had. Hij huwde met Dianes goedvinden op 28 oktober 1533 te Marseille, op 14-jarige leeftijd met de even oude **Catharina de' Medici**, een verre nicht van Diane. Er was nog al wat tegenstand van het hof, omdat Hendrik beneden zijn stand zou trouwen. Het huwelijk bleef tien jaar lang kinderloos, en Hendrik overwoog ernstig een scheiding. Toen zijn oudere broer Frans in 1536 overleed werd Hendrik plots de troonopvolger. In 1538 kreeg hij een dochter bij Diane, die inmiddels zijn maîtresse was geworden, maar in 1544 werd dan eindelijk zijn eerste wettige kind geboren. Nog negen anderen zouden volgen, in twaalf jaar tijd.

In 1547 volgde Hendrik zijn vader François I op als koning van Frankrijk. Zelf niet uitzonderlijk getalenteerd, liet Hendrik zich sterk door zijn gunstelingen leiden, zoals de politiek bekwame Diane de Poitiers, de connétable Anne van Montmorency en later de bekwame veldheer Frans van Guise en diens broer Karel van Lotharingen, aartsbisschop van Reims.

Als koning prolongeerde hij zijn vaders strijd tegen de omsingeling door de Habsburgers, te weten keizer Karel V van het Heilige Roomse Rijk en diens zoon Filips II van Spanje. Hij verbond zich met de Duitse protestantse vorsten tegen Karel V. Tegenover het calvinisme in zijn eigen koninkrijk stond Hendrik echter minder tolerant dan zijn vader Frans I, mede aangespoord door de fervent katholieke Diane de Poitiers: krachtens het Edict van Compiègne (1557) stond de doodstraf op het belijden van de calvinistische godsdienst.

De uitputting van beide landen én het verlangen van de beide katholieke vorsten om vrede te sluiten en zodoende de handen vrij te hebben tegenover de steeds groeiende invloed van het calvinisme, leidden tot de Vrede van Cateau-Cambrésis, op 3 april 1559. Frankrijk mocht Toul, Verdun en Metz behouden, evenals het in 1558 nog door Frans van Guise op Engeland veroverde Calais, Turijn en andere vestingen in Savoie, maar Frankrijk moest afzien van verdere ambities in Italië.

Drie van zijn zonen zouden ná hem koning van Frankrijk worden, en één dochter koningin.

Diane de Poitiers, die tot zijn dood openlijk zijn maîtresse was geweest, werd door diens weduwe Catharina onmiddellijk de deur gewezen, waarop zij zich terugtrok in het kasteel van Anet, dat Hendrik voor haar had laten bouwen.

**Dood van Henri II**

Tijdens een steekspel gehouden op 30 juni 1559 om de Vrede van Cateau-Cambrésis te vieren, trad Hendrik aan op het toernooiveld. Hij droeg op zijn helm de kleuren wit en zwart van zijn minnares Diana van Poitiers. De koning werd dodelijk verwond toen een speer afbrak en het linkeroog van Hendrik trof. Deze gebeurtenis maakte in Frankrijk een einde aan steekspelen.

Verdrietig door het verlies van haar koning, en ook omdat Catherine de Medicis toch niet van de middeleeuwse stijl van het hotel hield, besloot ze het achter te laten met al haar herinneringen aan Henri II erin . Ze probeerde het hotel op te delen in percelen, die aanvankelijk een paardenmarkt werden. In 1604 werd het Hotel des Tournelles onder de regels van Henri IV verdeeld: het zuidelijke deel van de tuin werd een zijdefabriek, het noordelijke deel kreeg de hertog van Sully en het zuidelijke deel van het hotel werd na de Franse Revolutie omgevormd tot een koninklijke plaats, genaamd "Place des Vosges". Het werd onthuld voor de verloving van Lodewijk XIII en Anne d'Autriche en werd gebruikt voor koninklijke toernooien. 

Hendriks dood luidde een periode van politieke instabiliteit in, mede omdat nog geen van zijn zonen meerderjarig was en Catharina de' Medici dus als regentes moest optreden. De godsdienstige tegenstellingen verscherpten zich zodanig, dat voor Frankrijk circa veertig jaar van Hugenotenoorlogen tussen protestanten en katholieken in het verschiet lagen, waarbij het bovendien Spaanse en Engelse militaire interventies kreeg te verduren.